Домашно 3

Общи.
Предавайте всичко необходимо за да може вашият код да бъде компилиран и пуснат (това включва C++ кода, както и файловете на средата, която използвате).

Архива който ще предавате трябва да може да се разархивира и кода да бъде компилиран.

Има ограничение за размера на качените файлове и техният тип - може да изчистите файловете получени при компилация и да архивирате в .zip. Може да се предава повече от веднъж и е желателно да предадете каквото успеете да направите, дори да е непълно.

Конзолен симулатор за цифрови интегрални схеми

Цифровите интегрални схеми са предназначени да обработват цифрови сигнали и реализират логически функции. Целта на това домашно е да се напише конзолно приложение, което приема от потребителя команди за въвеждане и обработка на прости интегрални схеми. Те ще бъдат съставяни само от базовите логически функции &, | и !, съответстващи на логическите операции конюнкция, дизюнкция и отрицание. Всяка схема може да има няколко цифрови входа и един цифров изход.

За улеснение интегралните схеми ще използват префиксен запис за всяка функция - първо е името ѝ, а след него в скоби са изброени аргументите, разделени със запетаи. & и | могат да приемат два или повече аргументи, докато ! - само един. Имената на функциите и техните аргументите са с дължина точно един символ.

Дефиниране на интегрална схема

Командата define служи за създаване на логическа интегрална схема със зададено име и параметри:

define i(a,b): &(a,b) // дефинира интегрална схема i с входове a и b, извършваща логическата операция конюнкция между тях;
define j(a,b,c,d): &(a,|(b,c),!(d))
define k(a,b,c): |(a,&(b,c,!(d))) // грешка: няма вход с име d

Симулация на интегрална схема за дадени параметри

Командата run изпълнява някоя от дефинираните интегрални схеми с определени стойности на входовете си:

run i(0,1) // връща резултат 0
run j(1,1,0,0) // връща резултат 1

Изготвяне на таблица на истинност

Командата all дава възможност за изпълнение и анализ на дадена интегрална схема. Тя трябва да изведе в таблица всяка възможна комбинация от стойности на всички параметри, със съответния изход.

Възможен изход за командата all i: 
a | b | out
0 | 0 | 0
0 | 1 | 0
1 | 0 | 0
1 | 1 | 1

Обработка на грешки
Помислете какви възможни грешки могат да възникнат при въвеждането на всяка от командите. Добавете обработка за тези, които считате за най-често срещани. Грешка при въвеждането на една команда не би трябвало да влияе на досега въведените такива, нито на следващите.

Бонус: синтез на интегрална схема

Командата find дава възможност за намиране на интегрална схема по зададена таблица за истинност (в избран от Вас формат). Въвеждането ѝ може да е от стандартния вход и/или да се прочете от файл.

Например, за следната таблица на истинност:
find 0,0,0:0;
     0,0,1:0;
     0,1,0:0;
     0,1,1:0;
     1,0,0:0;
     1,0,1:0;
     1,1,0:1;
     1,1,1:0

един възможен отговор е &(a,b,!(c)).

Синтезът може да се извърши по избран от Вас начин, например:
синтез по 0 или синтез по 1 (Съвършена конюнктивна нормална форма и Съвършена дизюнктивна нормална форма)
търсене с пълно изчерпване на всички възможни логически функции
евристично търсене или друго


